
Mendele: Yiddish literature and language
______________________________________________________
Contents of Vol. 08.118
January 25, 1999

                      Ikhil Shraybman
                          Part IV

1) Khalutsim (Ikhil Shraybman)
2) Der tish (Ikhil Shraybman)
3) Gete (Ikhil Shraybman)
4) Eybikayt (Ikhil Shraybman)

1)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject: Khalutsim

                          KHALUTSIM

Ba undz in Rashkev zenen nokh keyn khalutsim nisht geven. Epes vos. An
onheyb. A shprotsl, vos hot zikh nokh gut nisht ongezen, iz zikh nokh gut
nisht tsevaksn.

A gantse kompanye emese khalutsim hob ikh plutsem derzen aroys der shtot
Yos, af a flakh-tseshpreyt feld, hinter a veldl ba a griner breytlekher
richke.

Kh'hob demolt gedint in der rumenisher armey, in yoser regiment "Doi
Transmisiuni". Nokhn natsionaln rumeynishn yontev "Tsenter may" un nokhn
opgebn di shvue, durkh a yoser rov, dem keyser un dem reboyne-sheloylem,
hot men ba undz, besaraber yidishe yinglekh, tsurikgenumen di biksn,
oysgeton undz di grine malbushim, aropgebrakht funem kazarme-boydem
undzere eygene shmates un undz avekgeshikt tsufus a tsen kilometer nokh
Yos tsu a prits af "munka kimpelui" (rumenish - feld-arbet).

Eyn oys-soldat undzerer hot afn veg plutsem a geshrey geton:

- Zet nor, khevre... Khalutsim... Zey makhn do di hakhshara... Dernokh
veln zey avekforn keyn Palestine ufshteln dos yidishe land...

- Fun vanen veystu es? - hot men im gefregt.

- Vos zhe, ikh ze nisht? Kh'bin blindn? - iz dos geven der logishster
entfer.

Mit hoykh-farhoybene farshtekte kleydlekh, mit di nakete fis in der
richke, hobn dray kurts-geshoyrene meydlekh gezhmiket gret af vayse
plachike shteyner. Lebn a por layvntene getseltlekh hobn zikh tsvishn
tsvey tsigl geroykhert tsugedushete holeveshkes. In di hoyle layber, bloyz
mit kurtse heyzlekh af zikh, hobn yinglekh un meydlekh (di meydlekh,
farshteyt zikh, in lifchiklekh) geyetet rey nokh rey yunge papeshoyes.
Meydlekh zenen gezesn arum a kesl un gesheylt kartoflyes, gebrokt kroyt.
Yinglekh hobn gebrakht tsu trogn af di pleytses bintlekh trukene
tsvayglekh funem veldl.

Mir hobn zikh avekgezetst af undzere soldatske kestlekh un batrakht dos
dozike bild kegn undz. Afn hartsn iz geven i freylekh (oys! oskopet funem
dinen!). I troyeriklekh (farvos zhe, fundestvegn, getroyt men undz nisht?
Ver zhe zenen mir es ver? Ganovim? Banditn? Farreter?). Kh'hob pavolinke
farchepet a spritnem kholets inmitn zayn rashn. Mir hobn zikh bakent,
gegebn zikh di hent, ikh hob im gezogt mayn nomen, er mir - zayn nomen:
"Barukh"!

- Zog zhe mir nor Burekh lebn - hob ikh a makh geton - vos zhe vet zayn
vayter?

- Vu vayter? - hot er mir geentfert - do vayter, tsi dort vayter?

- Dort. Do.

- Do, - hot er a vayz geton af undzere kestlekh - zestu dokh vi me shpayt
af undz, me derniderikt undz, me vayzt undz az mir zenen di same-same
ergste.

- Un dortn? Dinen di englender, ha?

- Veyst dokh - hot er geentfert - vi me zogt af yidish: "Vayter hot di ku
an ayter". Mir veln dort grobn mit di negl di zamdn un di shteyner, onfirn
ahin di beste shvarts-erd. Undzere kibutsim veln farmogn di shenste ki mit
di fulste ayters in der velt. 

- Khuts in Birobidzhan, in der yidisher melukhe Birobidzhan, - hob ikh
gezogt.

Er hot zikh geaylt un hot mir nisht geentfert. Er hot zikh nor
tseshmeykhlt, iz avek un fundervaytns mir tsugevorfn: 

- Kha, kha, kha...

Ikh hob im mit mayn demoltiker naivkayt tsurikgevorfn: "Kha, kha, kha..."

Undzere beyde khakhayen hobn in der luftn zikh bagegent, ibergemisht zikh,
a kaykl geton zikh ineynem, vi a laykhter duner. Gekayklt zikh eyns afn
andern, geranglt zikh eyns mitn andern, vi se ranglt zikh gelekhter mit
geveyn.

[Forverts, #31206, oktober 16, 1998.
Copyright Ikhil Shraybman. Reprinted with author's permission.
Transliterated by Shaya Mitelman]

2)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject: Der tish
 
[Balibter zhaner - miniatyurn.]


                            DER TISH

Dovid Bergelson flegt zogn:

A kalike zetst zikh tsu tsum tish a gvir un heybt zikh uf a kaptsn. Hu-ha.
Flam-fayer. Fule keshenes mit suzhetn, problemen. Gezeens un geherts.
Aroysgeleyents un oysgelernts. Moral-gibenish un velt-oysgleykhenish.
Metaforn, aynfaln, glaykhvertlekh. Ps...mamesh a kase-kostn ful mit
vert-papirn. Un - a nudne narishe oystrakhtenish.

- An emeser zetst zikh tsu tsum tish a kaptsn un heybt zikh uf a gvir.

Ay, der tish. Ay, dos tsuzetsn zikh.

Der nit-emeser zitst afn tish raytndik, vi af a ferdl, shturkhet im mit di
zilberne shporn zayne, flit mit im iber toln un iber berg, vi in a
multi-maysele.

Der emeser trogt af zikh dem tish, vi der gekreytsikter dem kreyts, barg
aruf, barg aruf.
Oder - antloyft gor fun im. Der tish loyft im nokh, pakt im sof-kol-sof,
bindt im tsu tsu zikh mit a shtrik, shrayt on af im: zits, parkh eyner.
Zits!

-     Farvos zhe zetst zikh der emeser tsu tsum tish a kaptsn? - hob ikh a
freg geton.

-     Iber di shvere nekht zayne, - hot mir Bergelson geentfert. -
Paynikndike nekht on      shlof, on ru: falshevestu nit? Zogstu dos
rikhtikste vort? Hert zikh emetser? Gleybt zikh emetser?

Ot zits ikh itster oykh bam tish, nokh aza-o materndiker nakht, a kaptsn.
Vel ikh zikh ober ufheybn khoch a shtikele gvir?

Bald nokh der milkhome, ven kh'hob umkerndik zikh in kimat ingantsn khorev
gevorenem Keshenev, koym gekrign a shtikl dakh ibern kop, bin ikh bald
avek afn mark un s'ershte gekoyft a tish. An alter, dafke dembener, tish
mit kurtse unter-gezoygene fis un mit on a shier mol-lekhelekh umetum.
Kh'hob dem tish getrogn afn kop, mit di fis zayne aruf, funem mark aheym
iber der gantser shtot. Un take in yenem tog ongeshribn af im a briv
Falkovichn ( Elye Falkovich iz demolt geven der hoypt-redaktor in "Emes"
farlag ), er zol mir opgebn mazltov - kh'hob shoyn, danken got, lebn vos
tsu zitsn un shraybn. 

Falkovich hot mir bald geentfert beze-haloshn:

"Befeyresh, a sheynem mazltov aykh. Ba groyse, shteyt ergets, shraybt
aleyn der tish".

Kh'veys nokh adayem nit tsi Falkovich hot dos gemeynt ernst, tsi er hot
zikh poshet azoy a khokhme geton. (Neyn. Elye Falkovich iz geven tsu an
ernster mench er zol zikh veygn azelkhe zakhn khokhmenen).

Kh'veys nor, az biz haynt hot nokh mayn tish keyn eyn shure mayne aleyn
nit ongeshribn.

Keyn nisim gesheen nit. Groyse vern nit fun der heler hoyt.

[Di Pen, #16, november 1995.
Copyright Ikhil Shraybman. Reprinted with author's permission.
Transliterated by Shaya Mitelman]

3)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject: Gete

                               GETE

- Hert uf kh'bet aykh, - zogt zi tsu mir. - Ir kentekh zayn mayn foter.

Un bald take git zi tsu:

- Neyn... Mayn zeyde!

Ikh fal ba zikh nit arop.

- Nu, iz vos? - zog ikh. - Gete, veyst men, hot ba di akhtsik yor zayne
gehat a gelibte, iz zi alt geven arum finef un draysik.

Zi tut a heyb uf tsu mir eyn oyg. Eyn rege. Ikh red tsu ir vayter: 

- Nor dos iz nokh gornit. Di gelibte Getes hot farmogt a zibetsnyorik
tekhterl. Hot zikh Gete in dozikn tekhterl farlibt. Vos heyst farlibt?
Azoy zikh farknakt, az er iz azh krank gevorn, mamesh geblibn lign tsu
bet.

Zi heybt uf tsu mir beyde oygn. Rakhmonesdik. S'iz ir a rakhmones af
Geten.

- Nor dos iz nokh gornit, - zog ikh. Azoy-o krankerheyt hot er dem
tekhterl ongeshribn a poeme vegn libe, iz dos geven di shenste libe-poeme
Getes.

A gantse zun tut zikh a tsegis af ir ponem. Ikh red vayter: 

- Nor dos iz nokh oykh gornit. Gete hot mit zayn gelibters tekhterl
khasene gehat. Mit ale pishchevkes. Kedas Moyshe veYisroel, vi me zogt.
Ariber tsvey hundert gest zaynen geven af der khasene. M'hot gehepet bizn
vaytn tog arayn. Zi, di gelibte Getes, heyst es, shoyn di shviger zayne,
hot gornit ufgehert tantsn. Alemol mit an andern. Di mezinke oysgegebn, vi
me zogt. 

Zi heybt di oygn ire mer nit uf. S'iz ir a veytik un a bushe far Getes
shviger. 

- Nor dos, - zog ikh, - iz nokh nit ingantsn. Gete hot mit zayn yung vaybl
opgelebt bizn sof fun zayne teg. Un nokhn toyt zaynem hot zi keynmol mer
mit keynem nit gevolt khasene hobn. 

Zi tut zikh azh a khap bam hartsn. Ikh nem zi arum, gib ir a kush. Zi
tulyet zikh tsu mir. Un tsitert, fil ikh, in mayne hent.

[Di Pen,  #31, februar 1997.
Copyright Ikhil Shraybman. Reprinted with author's permission.
Transliterated by Shaya Mitelman]

4)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject: Eybikayt

                             EYBIKAYT

Zi iz geven alt un krank.

A tife skeyne on eyn tson in moyl.

Af ir kerper - keyn eyn ort nit on kneychn, on geruntsltkayt.

A beynerdik ponem, ayngefalene bakn, vayse shitere hor afn kop, alt un
shterblekh krank.

Zi hot shoyn fun dray teg nit gegesn. Di tokhter iz geshtanen iber ir mit
a mane-kashkele in di hent.

- Mame, kh'bet dikh. Eyn lefele khoch.

- Genug. Loz mikh op.

- Me muz esn, mame, me muz esn!

- Me darf kumen ahin zat?...

Dos zaynen geven ire letste verter.

Zi hot farmakht di oygn. S'hobn ongehoybn tantsn kegn ir fayerlekh,
vasern. In di vasern hobn vi in an akvarium umgeshvebt nakete yinglekh.
Eyn yingl hot zi arumgekhapt, tsugekvecht tsu zikh. Zi hot far hanoe azh a
krekhts geton. 

Dos iz geven ir letster krekhts.

Zi iz antshlofn gevorn.

Af eybik.

[Di Pen, # 31, februar 1997.
Copyright Ikhil Shraybman. Reprinted with author's permission.
Transliterated by Shaya Mitelman]
______________________________________________________
End of Mendele Vol. 08.118

Address for the postings to Mendele: mendele@lists.yale.edu
Address for the list commands: listproc@lists.yale.edu

Mendele on the Web:

http://mendele.commons.yale.edu
http://metalab.unc.edu/yiddish/mendele.html



