
Mendele: Yiddish literature and language
______________________________________________________
Contents of Vol. 08.115
January 24, 1999

       Ikhil Shraybman. A bal-mekhashef fun yidishn vort.
                           Part I.

1) A kishefmakher fun Rashkev. Araynfir. (Shaya Mitelman)
2) An umfargeslekh bagegenish (Sheva Tsuker)
3) Komentarn (Shaya Mitelman)

1)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject: A kishefmakher fun Rashkev. Araynfir

Der itster numer fun "Mendele" iz ingantsn gevidmet Ikhil Shraybmanen, vos
iz nit lang tsurik gevorn 85, im tsu lange yor! Ikhil Shraybman iz der
letster mohikaner fun a groyser pleyade besaraber yidishe shrayber, vos er
nokh lebt un shaft in Keshenev, di besaraber kroynshtot.

Ikhil Itskovich iz geboyrn gevorn in Rashkev (shpeter - Vad Rashkev) af
der rekhter zayt Nester in Soroker uyezd fun Besaraber gubernye. Besarabye
iz opgegangen tsu Rumenye in 1918 un azoy gerufener "poylisher" Rashkev -
amol a shpigl-tsviling fun Vad Rashkev af yener zayt Nester - iz gevorn
eyn shpan (ibern taykh) un an ayzerne grenets arum. 

Nokhn kheyder lozt zikh Shraybman in veg arayn keyn Kapresht - a shtetl bam
taykhl Revet, vu er kumt on far a meshoyrer bam ortikn khazn reb Dudele
Zilberman. Der kapreshter period vert bashraybt in "Di naye rashkever
dertseylungen" (lemoshl, "Der khazn un zayne meshoyrerim"). Ba zibetsn yor
iz er in Chernovits, vu er heybt on zikh lernen afn hebreishn lerer-seminar
un tsum ershtn mol zikh popadyet in der literarisher svive (ze zayn roman
"Zibetsnyorike"). In a por yor arum der goyrl farvorft im in Bukaresht (ze
dem roman "Zibn yor un zibn khadoshim"), vu er arbet als a suflyor in a
yidishn teater un heybt zikh on aktiv drukn in di periodishe oysgabes in
Bukaresht un Varshe (di ershte tsvey dertseylungen mit a bild vern
farefntlekht in der nyu-yorker tsaytshrift Signal in 1936). In 1938 iz aroys
zayn ershter zamlbukh noveles "Mayne heftn"  (Bukaresht). Zayt 1940 on - mit
dem milkhome-tsayt iberays - lebt er in Keshenev un lozt aroys di zamlungen:
"Dray zumers" (Moskev, 1946), "Ganeydn-epl" (Moskev, 1965), "Zibetsnyorike"
(Keshenev, 1972), "Yorn un reges" (Moskev, 1973), "Vayter" (Moskev, 1984),
"Shtendik..." (Tel-Oviv, 1997), vi oykh etlekhe bikher ibergezetst af rusish
un moldavonish in Moskev un Keshenev. Redkolegye-mitglid fun "Sovetish
heymland" (Moskev, 1961-1991), "Di yidishe gas" (Moskev) un "Afn shvel"
(Nyu-York). Laureat fun a sakh premyes, di letste - Zalmen Reyzen premye far
bal-loshn (1998). 

Vos se varft zikh glyaykh in di oygn bam leyenen Shraybmanen iz az in ale
zayne verk  geyt di dertseylung in der ershter perzon, fun dem mekhaber.
Di-o avtobiografishkayt iz fundestvegn oftlekh gor farfirerish un yavet
zikh meglekh nor a balibtn literarishn gang zaynem. Loyt analogye, kumt
aruf af der gedank I.Babel, velkher hot fun der ershter perzon ongeshribn
gole oystrakhtenishn, pizmoynes, vos hobn zey gornisht tsu tun mit im
perzenlekh (Shraybman hot take ibergezetst af yidish Babels a
nit-farendikte novele "A yidishke"). Ba Shraybmanen, kon men zogn, fort
hobn zey epes tsu tun mit im bikhvoyde-ubeatsme, mit zayne iberlebenishn -
di shaykhes-rem, di realyes fun ort un tsayt fun der handlung. 

Di kharizme zayne iz azoy shtark, az iz Shraybmanen opgeglikt tsu shafn un
zen nakhes fun der gantser literarisher shkole zayner, vos iz haynt
tsezeyt iber der gorer velt (Boris Sandler in Nyu-York, Moyshe Lemster in
Keshenev, Zisye Veytsman in Samare, un in a badaytndiker mos oykh Mekhl
Felzenbaum un Lev Berinsky in Yisroel).

Koloritishkayt, oder besarabishkayt fun zayne verk iz azoy, az zey elehey
shmekn mit a gemish fun gebrotene gogoshares, roykherndike kokoshes,
mamelige un floymen-povidl preglendik in droysn, in di kuperne ligenes,
oygust-farnakht. Geberglte moldavishe peyzazhn - bashtanes un vayngertner,
shonishnikes un fershke-seder - farshikern dem kop, glyaykh vi a butl must
- okorsht an oysgezhmiketer koym yoyrndiker yunger vayn. Finkldike
replikes fun zayne parshoynen rudern uf di khushim: fun di rashkever
luftmenchn, farmazonshchikes un bosyakes, meshoyrerim ba der kapreshter
kor-shil un melamdim, biz di yunge yidishe shraybers in Chernovits, - a
gantse galerie tipn shpritst  aroys mit vertlekh fun di drukzaytlekh
glyaykh azh mit beyde fis in hartsn arayn. Eyn mol ibergeleyent - un nit
azoy prost fun dem kop aroystsuvarfn! A shmatevoznik un a khazn, a
shlyapkemakher un a held fun ratnfarband, - risevet er zey alemen mit eyn
libshaft un varemkayt. Ale biz eynem - punkt vi kinderlekh di eygene. Vu
kent ir nit ontrefn di-e kinderlekh - in an uzbekisher kibitke, a
bashke-shtibl un an oysfirkom, un vu nit? Se vilt zikh hofenen, az ir vet
oykh hanoe hobn fun di folgndike avantures zeyere. Zayt zhe mekabl-ponem:
IKHIL SHRAYBMAN. 

Shaya Mitelman

2)----------------------------------------------------
Date: Sun, 10 Jan 1999 22:26:19 -0500 
From: SCZUCKER@aol.com
Subject: An umfargeslekh bagegenish

                      An umfargeslekh bagegenish

Iber Ikhil Shraybmans sofe, in zayn dire inem alt-yidishn Keshenev, di shtot
vu er voynt di gantse tsayt zint 1940, inem same bekovedikstn ort af der
vant hengt a bild fun Perets Markish. Far Shraybmanen iz Markish nit nor, vi
er far undz alemen, eyner fun di same gdoylim fun der sovetish-yidisher
literatur, nor a literarisher gaystiker madrekh, a simbol fun der tsayt ven
di sovetish-yidishe literatur iz nokh geven in same bli. 

Far a yungn yidishn shrayber iz di pozitive opshatsung mitsad Markishn,
der likhtikster shtern in der sovetish-yidisher literatur, nit geven keyn
kleynikayt. Shraybman hot debyutirt hart far der milkhome, in 1936, zikh
gedrukt in der varshever Naye Folkstsaytung un in nyu-yorker
proletpen-zhurnal Signal. In 1939 zenen in Bukaresht aroys tsvey dininke
bikhlekh dertseylungen un eseyen, Mayne Heftn. Dernokh zenen gekumen di
milkhome-yorn, un fun Bukaresht iz Shraybman avek keyn Keshenev un dernokh
af evakuatsye in Uzbekistan, mit zayn ershter froy Olge o"h. Dortn hot er
getsoygn dem ufmerk fun Markishn mit zayner a novele, "Khaver Brover", vos
Markish hot opgedrukt inem almanakh Tsum Zig. Di novele hot oysgenumen ba
di leyeners un, nokh vikhtiker, ba di yidishe shraybers. Ven Shraybman iz
tsurikgekumen fun der evakuatsye, hot Perets Markish im gemakht a
sheferishn ovnt, vu es iz ufgetrotn di smetene fun der sovetish-yidisher
literatur. "Dem dozikn ovnt", zogt Shraybman in a referat, vos er hot
gehaltn vegn zikh far di studentn funem keshenever zumer-yidish-program,
in 1996, vu ikh bin geven a lerern, "vel ikh trogn in zikh mit groys
libshaft bizn letstn otem maynem".

Yo, s'iz do in lebn azelkhe ovntn, azelkhe bagegenishn, vos me trogt mit
zikh eybik, kurtse minutn, getseylte shoen, vos zenen ober bekoyekh tsu
balaykhtn a gants lebn. Mayn bagegenish mit Ikhil Shraybman un zayn
vunderlekher froy Marine, eyn umfargeslekher ovnt ba zey in der heym, vu
mir hobn, dakht zikh, in etlekhe sho gepruvt araynpakn yorn bakantshaft,
un vu mir hobn ongeknipt a farbindung vos geveyntlekh bavayzt men nit tsu
antviklen bemeshekh yorn, iz geven aza nakht. Akhuts dem bagegenish un
etlekhe kirtsere bemeshekh di tsvey vokhn fun program, hob ikh gehat di
meglekhkayt zikh a bisl nenter tsu bakenen mit Shraybmanen funem oybn
dermontn oytobiografishn referat un fun zayn eygenem shraybn.

Azoy vi es iz a teyl fun Shraybmans sheferishn kredo, az "ba a shrayber
darf yedes verk dertseyln vegn zikh" un az "afile ven me redt nit vegn
'er' iz es say vi say 'er', der shrayber", meyn ikh, az fun zayn bikhl
Yorn Un Reges, ken men zikh dervisn a sakh vegn Shraybman dem mench un dem
mekhaber. Er aleyn volt mistome gezogt, az s'iz nito keyn grenets tsvishn
di tsvey, un afile di dray, un az Shraybman der mench, der mekhaber un der
literarisher held zenen ale der zelber. In zayner a miniatur, "elegye",
inem bikhl Vayter, shraybt er, "Bikhlal mayn gantse literatur, akhuts
efsher a por zakhn, iz oytobiografish. Ikh halt, az oyb der shrayber
shteyt nit aleyn derbay, er lebt es nit iber aleyn, kon keyn groys verk
zikh nisht bakumen. Yedn fals groys, kleyn, nor keyn emesdik verk ken zikh
nit bakumen." (zaytl 395).

Ikh veys nit, oyb ikh bin maskim mit aza ani-maymen, vos fodert, az an
oytor muz aleyn iberlebn alts vos geyt arayn in zayne verk, ober az
Shraybmans beletristik otems mit ekhtkayt un enesdikayt, un pulsirt mit
lebn, un az er iz bekoyekh mit a paragraf un afile mit a zats
arayntsuhoykhn lebn in a bild oder a situatsye, azoy az der leyener filt,
az er iz mamesh do derbay, vegn dem ken keyn sofek nit zayn.

Vayl Shraybman halt, az der mekhaber un zayn lebn zenen azoy intim geknipt
un gebundn, vel ikh take onheybn mit zayn biografye. Geboyrn dem 12tn
marts 1913 inem basaraber shtetl Rashkev, afn breg funem Nester, ba zeyer
nit keyn farmeglekhe eltern. Der tate hot gehat a pitsl bakaley-kleytl un
hot oykh geprazhet kerlekh af tsum farkoyfn. In zayn miniatur "Mayne
tate-mame" (Yorn Un Reges, z' 91) shraybt er: "Mayn tatn hob ikh, khuts
alemen, lib gehat derfar, vayl er hot nebekh yungerheyt gehat an alte,
fartroyerte neshome... Mayn mamen hob ikh lib, vayl zi hot alterheyt gehat
yunge neshome".

Khoch der tate iz nit geven keyn literarisher mench (vi azoy volt a metupl
mit kinder in aza dalyes zikh gekent farginen tsu leyenen bikhlekh?), hot
er gehat in zikh epes a nitsets fun literarishkayt, un der funk hot
getsoygn zayn fayer fun di frierdike doyres.

"In Rashkev flegt men undzer mishpokhe rufn "di bney-sforim". An ururzeyde
hot minastam gezindikt mit der pen: geshribn tsi ibergeshribn sforim. Biz
der doziker fodem zol zikh in yorn arum vider onknipn in an urureynikl,
zaynen durkh der mishpokhe durkhgegangen shtark gefalene ba zikh zeydes un
bobes, mumes un feters: yidn un yidenes mit shvartse oygn un fargelte
penemer; kaptsonim un kaptsntes, vos hobn ibergeton altsding in der velt
un dem shlimazl alts nit gekent fartraybn fun zikh;... griblers, vos voltn
far a tifn gedank avekgegebn di beste onbaysns mit di beste vecheres (ven
zey voltn zey nor gehat) ("A kapitl Rashkev", Yorn Un Reges, z' 31).

In eynem fun di rirndikste momentn in Shraybmans biografishn referat
bashraybt er take vi der tate, vos zayn goyrl iz geven zikh tsu muchen do
untn, beshas zayn neshome hot geshtrebt tsu epes hekhers, hot ufgenumen
dem zuns ershte gedrukte oysyes. Nor dray mol hot Shraybman gezen trern
bam tatn, tsvey mol bam toyt fun an eygn kind un a drit mol, ven der tate
hot gezen dem zuns an opgedrukte dertseylung un foto in a nyu-yorker
zhurnal. 

"Der tate iz gezesn ongeton in a bloyen fartekh un in vatove peltsn zayne
on arbl un geshtampevet di primus-nodlen. Dos ponem fartrozhet mit
blekhshtoyb, di oygn vi tomid farzorgte un oysgemuchete, arum im a fule
shtub ongevorfn mit shtiker blekh mit farplonterte buntn strunes, boygns
papir, fleshlekh kley - mit hoyle vokhedikayt. Er hot opgevisht di hent in
fartekh, arufgerukt di briln afn shtern, a bleter geton dem zhurnal,
ibergeleyent oybn, af der dertseylung, dem nomen mayns, batrakht di foto,
a kuk geton af mir, vider af der foto, un on verter, on a mindstn mazltov
mir, hot pavolye ongehoybn kayklen zikh trern af zayne bakn. A por reges
gekayklt zikh shtil, dernokh mit a mol af a kol, mit a khliperay. Ikh ken
nokh biz haynt nit farshteyn vos der tate hot demolt gemeynt mitn dozikn
geveyn zaynem. Geshikt zikh, az a proster yid, a yid fun a gants yor, iz
geven bekoyekh azoy o ibertsulebn un azoy o bagrayfn aza o freyd? Geshikt
zikh az ergets in zayne tifenishn hot im a nit fartachter koyekh gelozt
derfiln dem dernerveg, dem tsar mit di opkumenishn, dos shtaygn un nidern,
di ale gepruvtkaytn vos vartn af a shrayber, a soyfer beyisroel? Adhayom
iz es farblibn far mir a retenish. A freg ton, "vos veynstu, tate?" volt
di gantse mayse geven gemakht vokhedik. Meglekh, dos geveyn zayns iz far
im aleyn geven a retenish."

Khoch yene dertseylung iz geven Shraybmans ershte gedrukte shafung, iz dos
zikher nit geven zayn ershter literarisher pruv. In yenem referat hot er
dertseylt a mayse-shehoye fun di gor frie shulyorn, vos ken dinen vi a
metafor fun zayn shpeterdrikn shrayberishn derekh. S'iz geshen in shul, az
es iz farfaln gevorn a penal (a sheydl far blayers un feders), un der
lerer hot gezukht dem shuldikn. Dem yungn Ikhil hot zikh gedukht, az der
lerer kukt af im, halt im farn ganev. "Ikh hob gefilt, az es vert bagangen
a groyse avle kegn mir un hob plutsling mit a finger ongehoybn shraybn af
a lepl fun an eybershter keshene. Kh'hob mit der doziker baavltkayt
bashribn dos gantse lepl un s'iz mir gringer gevorn. Meglekh az dos zaynen
mayne ershte shures. Shpeter iz mir nit eyn mol oysgekumen tsu shraybn af
di leplekh fun mayne keshenes." Vi a komunist in der nokh nit
komunistisher Rumenye un shpeter vi a yid inem sovetish gevorenem
Keshenev, iz im zikher oysgekumen tsu shraybn vi a bashuldikter.

Ven Shraybman iz gevorn gor a groyser yat fun knape fertsn yor, hot er
umgerikht dertapt in zikh di feikayt tsu dertseyln mayses. In "Mayne fir
talmidim un ikh tsvishn zey der finfter" dertseylt er vi er iz gevorn a
lererl inem derfl Sestash, a fertsn kilometer fun Rashkev, far reb Khaim
Sestashers eyniklekh. Reb Khaim aleyn, a rashkever toyshev, iz geven a yid
an amorets, "a hoykher, a laybiker, mit a langer groyer bord, vos flegt
zikh im tseshpaltn azh untn afn boykh, ergets arum pupik... A kol hot er
gehat a grobs un a griltsndiks." (z' 25).

In dorf Sestash hobn gelebt reb Khaims dray eyniklekh, Avrum, Peysye un
Nekhe. Der yunger Ikhil iz geven fardrungen vi a "rebe" tsu zey un tsu
nokh a yingl, fun a yidisher mishpokhe, Avreyml. Zayn arbet iz geven zey
tsu makhn far menchn. Un kedey dos tsu ton, hot men im bafoyln, "Rays
shtiker! Harge... on rakhmones!"... "Dos gantse makhn mayns di talmidim
far menchn", dertseylt Shraybman, "iz bashtanen in a bisl ivre un in a
yidish shure-grisl. Gor keyn sakh toyre hot nokh der lerer, nit oysgeredt
zol dos zayn, aleyn nit gekent".

Farshteyt zikh, az di kinder fun aza yikhes zenen nit geven fun di
flaysikste lerners. Eyn mol, ven der yunger "rebe" iz aroysgegangen a bisl
far nakht tsu in dorf, hot zayn talmed Avrum im opgevart in hoyf, hinter
der sterte shtroy, vi a feld-gazlen, im geheysn shteyn un im gestrashet
(af loshn ir) az zey, ale fir talmidim zayne, veln im "araynvarfn a
bagrob", oyb er vet dertseyln dem tatn, az zey viln nit lernen. Ven der
yunger rebe hot zey gefregt vos zey viln yo ton af di lektsyes, hot Avrum
geentfert: "Mir'n glat azoy zitsn... S'et keyner nit visn... Ir't undz
dertseyln mayses".

"Mayses?..." hot er geentfert, "oykh nit keyn shlekht zakh... Nu, gey,
mir'n a kuk ton nokh shabes... Kh'el brengen fun der shtot a por
bikhlekh..."

"Bikhlekh hob ikh in dr'erd"...zogt Avrum, "azoy o. Oysveynik!...
Ayngepacht, rebe?"

"'Ayngepacht'", hob ikh geentfert mit aza kol, epes gor nit vi keyn rebe."

Un azoy hot zikh es efsher take ongehoybn, di karyere fun a bavustzinikn
dertseyler, ergets afn shlyakh tsvishn Rashkev un Sestash.

"Kh'fleg zey azoy, geyendik afn farshneytn veg, oystrakhtn, un di fir
talmidim mayne flegn zey dernokh farkhapte hern. Avrum hot, farshteyt
zikh, gornit gepoyelt: er hot vayter gemuzt horeven bam shvern "shrabn" un
"leynen". A dank, Avrum, far di ershte etyudn mayne! Kh'hob zey geshribn
tsvishn Rashkev un Sestash, tsvishn Sestash un Rashkev. Kh'hob zey keyn
mol nit ufgeshribn. A shod." (z' 31)

Ober vos hot a fertsn-yorik bokherl gehat tsu dertseyln? - Vegn rashkever
blotes un rashkever dales, vegn lekher un lates? Shraybmans mayses
dermonen inem folkslid vegn a mantl fun fartsaytikn shtof. Dort zingt zikh
vegn a tserisenem mantl vos fun im makht men a rekl, dernokh a vestl,
dernokh a keshene, dernokh a knepl, dernokh a gornit, un sof-kol-sof fun
dem gornit - a lidl. Dakht zikh, vos iz do tsu dertseyln (spetsyel oyb me
halt zikh bloyz mitn emes) vegn dem lebn fun a kleynshtetldikn yidishn
bokher, vos iz ufgevoksn in groys oremkayt, durkhgelebt "kalts un varems
un farshteyt zikh a bisl mer kalts vi varems", gegangen in kheyder,
dernokh avek in der groyser shtot (Chernevits) nokh hekherer bildung in a
hebreishn lerer-seminar, vu er hot zikh shoyn ongeshtekt mit di naye
vintn, arayn in der bavegung, un gevolt, vi kimat yederer fun zayn tsayt,
ibermakhn di velt. Dakht zikh, vos iz do tsu dertseyln vegn dem vos me hot
shoyn nit bashribn efsher hunderter mol, in der yidisher literatur? Ober
dokh, un do ligt Shraybmans groyskayt, fun der o vokhedikayt makht er
shabes, makht er kunst; funem tserisenem mantl, funem gornitl, makht er a
lid. Ober er tut dos alts on nostalgie, on falshn romantizm, un es muz
azoy zayn, vayl Shraybman iz, vi er zogt - un me muz im gleybn, vayl zayne
verk zogn eydes deruf, - getray dem emes un der emes fun zayne bikher iz a
shverer, a mol afile a biterer. In zayn shraybn antplekn zikh far undz
gutskayt un shlekhtkayt, moralishe derhoybnkayt un kleynlekher egoizm,
mesires-nefesh un enge kleynshtetldikayt. 

Shraybmans groyskayt bashteyt in kenen dergeyn mit a subtiln ober shtarkn
makh fun zayn feder glyaykh tsum tamtses funem menchn oder dem oer, tsum
pintele yekhidishkayt, tsu dem vos sheydt unter dem menchn fun umtsolike
zayns glyaykhn. Un demolt filt men, az me iz dergangen tsu der neshome
funem mench. Der grester kaptsn iz azoy groys vi der grester meylekh, vayl
zayne khaloymes zenen nit klener un di shtarkayt fun zayne gefiln iz nit
veyniker. Ven er dertseylt undz, az zayn tate tsit zikh fun tomid on tsu
epes hoykhs un eydls, un fintstert op ale zayne yorn bam prazhen in oyvn
di narishe bekns kerlekh. Az "yeder zifts un yeder krekhts mayn tatns iz
nit keyn proster zifts un nit keyn proster krekhts, nor a min geshrey un a
min tayne tsu der shlekhter un mieser velt" (Zibetsnyorike, zaytl 128),
farshteyt men shoyn altsding vegn dem menchn, vifl er hot gelitn, vi er
hot opgefintstert zayn lebn mit horevanye, un vi di velt hot im baavlt
vayl zayn neshome, "tsit zikh fun tomid on tsu epes hoykhs un eydls", a
sakh hekher fun zayn dolye. In dem alem filt men oykh vifl zayn zun hot im
lib un vifl er farshteyt dem troyer funem tatns umetik lebn. 

Nit nor bam bashraybn menchn, nor oykh bam bashraybn zakhn un erter iz
Shraybman a maydem. Es dermont zikh di mayse funem yungn shrayber vos hot
gevizn zayne a libe-bashraybung an eltern mayster. Anshtot zikh optsurufn
vegn der tifer emotsye, vos der yunger shrayber hot gemeynt, az er hot
ibergegebn, hot der alter mayster im gezogt: "Itst, gey tsurik, un ruf on
ale blumen vos zenen geven dortn in groz bam nomen".

"Ober vos hot dos tsu ton mit zeyer libe?", hot der yunger mekhaber
getaynet.

"Mit zeyer libe, efsher veynik, ober mit gut shraybn a sakh", hot der
mayster geentfert.

Ba Shraybman hobn nit nor di "blumen" ale a nomen, nor me ken zey shier
nit zen, ontapn un shmekn. Er iz a shrayber fun gashmies in bestn zin fun
vort. Zayne bashraybungen hobn faktur un zenen durkhgeveykt mit di raykhe
zaftn fun der basaraber erd un mitn royshikn impet fun groyse pulsirndike
shtet.

Itst lomir zikh opshteln af eyner fun Shraybmans dertseylungen, "A por
glichers", vos farmogt a sakh fun zayne beste kinstlerishe shtrikhn. Vi
kimat ale zayne dertseylungen, redt zikh do in der ershter perzon. Der
narator kukt tsurik shoyn vi a dervaksener un gedenkt a kurtsn epizod fun
zayne kinder-yorn, sakhakl eyn nokhmitog, ober dokh bakumen zikh a mayse
mit tifn psikhologishn farshtand, varemkayt un humor: 

A vintertog. Der yunger Ikhil geyt aroys in gas zikh glichn ongeton azoy:

"...In di zokn zaynen geven arayngelozt di farayorike peysekhdike hoyzn,
vos hobn shoyn itster gehat af zikh hipshe fir "fentster": tsvey - fornt,
af di knies, un tsvey, eyns lebn andern, - hintn.

Un kh'hob zikh geglicht af glichers.

Tsvey farsheydene glichers. Eyner - a plachiker, a tunkl-farzhaverter, mit
shroyfn; dem tsveytn - a langn, a halb-hiltsernem, mit an
oysgekaylekhikter arufgedreyter noz fun fornt - hob ikh farbundn mit
shtriklekh, fartsoygn mit shtiker bandazh, farknipt mit alerley farbike
shmatkelekh, vos kh'hob koym "oysgenudet" ba Gitl der neytorn." (z' 51)

Nor eyner vos hot gehat (oder, lekholapokhes, gehat gezen) azelkhe
glichers, hot gekent opmoln mit azoy fil ekhtkayt un humor. Hintern humor
filt men ober dem bitern dales. Un der shrayber dertseylt undz take bald,
az di mame ligt shoyn tsvey khadoshim a kranke nokh a kimpet un az im hot
men aheymgeshikt fun talmetoyre nokh skhar-limed un keyner hot im nit
tsurikgeshikt. "Ver zhe iz tsu mir geglikhn?", git er a freg un in dem
opklang fun Sholem-Aleykhems Motl Peysi dem khazns "mir iz gut, ikh bin a
yosem", dershpirt men di gantse kindishe naivkayt, gezen durkhn ironishn
un mitlaydndikn blik funem dervaksenem shrayber.

Zikh geglichet azoy mit der "por" glichers, "di fis tseforn in farsheydene
zaytn", blaybt der yunger Ikhil oft "zitsn in mitn gas a farloyrener". Mit
a mol derzet er punkt aza yingele vi er, di hoyzn punkt azoy vi zayne,
"oysgefentstert". Un dos yingele zogt im: "Ikh hob punkt azelkhe tsvey
glichers. Ise un strise. ...Vilst baytn, oysglyaykhn zikh?" Kedey zikh tsu
baytn mitn yingele muz er ober kumen mit im. Ober, eyn tsore: zayn nayer
khaver voynt in der mahale un in der mahale iz do a hunt ba yedn toyer, un
far a hunt hot undzer held moyre. Un nokh mer, kedey ontsukumen ahin darf
men durkhgeyn a besoylem un far a besoylem hot er afile mer moyre vi far a
hunt. Ober er geyt, vayl "vos zaynen di greste moyres kegn a por glichers
mit shroyfn?" (z' 52)

Geyt er mitn fremdn yingele azoy, un er zet az, "dos ponem zayns iz, vi
frier, a guts un a tseshmeykhlt. Nor ver veyst?... Tsi iz dos nit keyn
farshtelter pipernoter, keyn onshikenish fun di kheyder-mayses? Vuhin firt
er mikh? Vos vet er ton mit mir?" (z' 53). Me heybt on zikh oystsufregn
vegn ver me iz. Der yunger Ikhil dervist zikh, az zayn nayer khaver iz
Petre dem mulyers, ober ven es kumt tsu zogn ver er iz, falt im ayn "a
gvaldiker uftu" un anshtot dem emes, zenen di kombinatsye fun hint,
besoylem, un zikh lozn in di hent fun a vild fremdn goyrem, az er zol
entfern "Pinye dem gvirs, Pinye Pavinskis", un kedey tsu farentfern far
vos dem gvirs takhshit geyt um krue-blue, trakht er oys a vilde mayse, az
dos vert er azoy bashtroft, vayl er hot "nit gevolt ufesn biz tsu der
shpente di bulke mit puter".

Petre, barekhtikndik zikh mistome, az fun a gvir meg men, khapt aroys di
glichers fun Ikhils hent un loyft avek. Undzer held nemt oykh loyfn in der
farkerter rikhtung, "fayl-oys-boygn, mit der neshome in di hent". Dos
oystrakhtn a naye identitet drikt oys a tifn psikhologishn emes, nokh
tifer, meyn ikh, dafke vayl der gantser inyen mitn oysgetrakhtn nomen, hot
Shraybman letstns far mir moyde geven, iz aleyn an oysgetrakhte mayse. In
der emesn hot Petre a khap geton di glichers un gemakht a vayivrekh on
keyn shum klasn-bavustzinikayt, raykh, orem, s'iz im nit ongegangen. Im iz
nor ongegangen di por glichers. Shraybmans "gvaldiker uftu" iz tsu
farshteyn, az in der role fun a gvirish kind filt der yunger dershrokener
held, az er hot makht, say iber der situatsye bikhlal un say iber zayn
oremen baleyter, vayl zayn kindersher seykhl zogt im az keyn beyzs ken
keyn gvirish kind nit bafaln.

Di oysgetrakhte sibe far zayn shtrof bindt zikh oykh kinstlerish mitn
onheyb, un gilt oys tsvey funktsyes. Af der flakh fun fantazye shtilt es
zayn mamoshesdikn fizishn hunger un derloybt im hanoe tsu hobn khoch in
dimyen, fun epes vos in der heym zet er nit. "Funem vort boyml-bulke
aleyn", hot er "bakumen a moyl mit vaser". (z' 53) Af zeyer an eydeln oyfn
derloybt im zayn naye identitet tsu kritikirn di negidim, vayl far a
yingele vos ken nor kholemen fun greserer avle, keyn greserer bavayz fun
negidisher tsebalevetkayt, vi nit ufesn dos me derlangt im, bifrat nokh,
azelkhe maydanimeylekh. 

Dos aleyn volt efsher geven a genugiker sof, ober Shraybman git tsu nokh a
sof, a shpeterdikn, un in dem antplekt er take zayn menchlekhkayt un
maystershaft. In yorn arum kumt er aheym fun der groyser shtot un geyt af
a politisher farzamlung ba Gitl der neytorn, di zelbe Gitl ba vemen er hot
kindvayz "oysgenudet" alerley farbike shmates tsutsubindn di glichers.
Dortn hot der lerer Reznitsky, "dertseylt dem oylem, vemen me darf faynt
hobn un vemen me darf lib hobn". (z' 55) un tsvishn dem oylem derzet er
Petre dem mulyers zun un zayne gute shmeykhlendike oygn fregn ba im, far
vos hostu mikh opgenart? Kh'hob dokh dir gevolt ton a toyve...".

Shraybmanen iz geven klor "vemen er hot als kind 'ekspropriirt'. Zayn
fayntshaft iz geven mayn fayntshaft". (z' 54) Ven di mayse volt zikh do
geendikt, volt men efsher gezogt az tsulib di bagrenetsungen unter velkhe
er hot biz letstns geshribn in gevezenem ratn-farband, hot Shraybman
"gemuzt" tsugebn aza proletarishn sentiment. Tsi dos iz emes oder nit,
veys ikh nit. Mir do in Amerike hobn a tendents tsu meynen, az ale
pozitive oysdrukn legabe komunizm mitsad sovetishe shraybers zenen nor
vayl se muz azoy zayn. Mir fargesn oft, vifl ufrikhtiker gloybn es iz
geven in yene antoyshte idealn. Oyb me vil, ken men zen do a sof vos hot
gemuzt zayn, a sof, lomir zogn, vos volt tsufridngeshtelt di shtrengste
tsenzur, ober s'iz fort nit keyn programatisher sof. Ven er volt geendikt
mit "eyn fayntshaft iz geven nayn fayntshaft" volt men gekent zen in dem
di obligatorishe fareynikung fun untergedrikte iber der velt, ober es
endikt zikh dokh mit an oysdruk fun noentkayt tsvishn menchn vos shteyt
hekher fun politik, mit a libshaft un farshtand tsvishn kinder, vos ken
nor gefinen a tikn shpeter in lebn. "Nokh der lektsye hobn mir zikh beyde
arumgenumen, lang zikh gehaltn ba di hent, un gefilt vi es shtromt in zey
eyn varemkayt: mayn libshaft iz geven zayn libshaft". Emes, se ken zayn az
zeyer oremkayt vi kinder hot zey dernentert eyner tsum andern, ober in der
libshaft shtekt fil mer vi klasn-goyrl. In der libshaft shtekt farshtand
un a beshutfesdiker kindisher sod, un di ale nit derzogte, oft
umfarshtendlekhe zakhn vos shafn a bund tsvishn menchn.

Dos iz bloyz a kleyner moshl fun Ikhil Shraybmans kunst. Bemeshekh di
zekhtsik yor fun zayn literarisher tetikayt hot er ongeshribn a sakh
bikher, tsvishn zey: Dray Zumers, dertseylungen (1946), Ganeydn-epl (1965)
un Yorn Un Reges, roman, novelen, miniaturn (1973). Er iz geven fartrotn
in zhurnal Sovetish Heymland mit a tsikl miniaturn glyaykh fun ershtn
numer on, in 1961. Dortn iz er geven a mitglid fun der redkolegye fuftsn
yor lang un hot oykh gedrukt dray romanen - Zibetsnyorike, vos zenen arayn
in Yorn Un Reges, Vayter un Zibn Yor Un Zibn Khadoshim. Me hot im
ibergezetst af kolerley leshoynes, tsvishn zey: rusish, moldavish, ivrit,
eynglish, frantseyzish, uzbekish, azerbaydzhanish, armenish un chuvashish. 

Nit gekukt af di ale uftuen - un dos eykhes iz nit veyniker funem kames -
iz Shraybman, zumer 1996, geven zeyer pesimistish vegn aroysgebn zayne
bikher inem nayem, umophengikn Moldove tsi ergets andersh inem gevezenem
sovetn-farband. Beshasn shraybn di shures iz ober ongekumen di gute psure,
az s'iz di teg in Yisroel bam Perets-farlag aroys fun druk a naye zamlung
fun zayne shriftn, der iker dertseylungen un miniaturn, vos heyst
Shtendik. Bagrisn mir im tsu zayn yontev.

Sheva Tsuker

(Afn Shvel, #309, yanuar-marts 1998)
[Transliterated by Shaya Mitelman]

3)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net>
Subject:

1. S'iz interesne az Perets Markishes a portret hengt oykh ibern
shraybtish in Khaim Beyders nyu-yorker dire.   2. Viazoy fun gornitl
bakumen zikh lider - farglyaykht mit dem folgndikn fragment fun Anna
Akhmatovas a virshe:
                 
  Kogda b vy znali, iz kakogo sora
  Rastut stikhi, ne vedaya styda,
  Kak zholtiy oduvanchik u zabora,         
  Kak lopukhi i lebeda.

  Ven volt ir visn fun vos far a mist
  Se vaksn lider, nit visndik fun bushe,
  Vi gel blezerl ba parkn,
  Vi lopukhn un lobede.  

("Tayny remesla" - Soydes fun a melokhe, 21 yanuar 1940) 

3. Besarabye - teritorye tsvishn di taykhn Prit un Nester, dorem-tsu
bagrenetst mitn Shvartsn yam. Der greserer teyl iz in hayntiker Moldove;
dos tsofndike shtikl (Khotin, Noveselitse) - in chernovitser gegnt fun
Ukraine; un di doremdike portsye - tsvishn der leftsung funem Duner, dem
Shvartsn yam un dem Nester-liman - iz haynt odeser gegnt fun Ukraine.
Revet iz a baytaykh funem Prit.  4. Fun Kapresht se shtamen oykh, tsvishn
andere, di literatn Mordkhe Goldenberg (1883-1941, "melamed" in Shraybmans
"Naye rashkever dertseylungen"), Herts(l) Rivkin (Haysiner, 1909 - 1951),
Ariel Kaprov (1913). 5. Mir danken d"r Mordkhe Shekhter far zayn hilf
mitn tekst un der tsayt er hot undz benimesdik opgegebn.

Shaya Mitelman
______________________________________________________
End of Mendele Vol. 08.115

Address for the postings to Mendele: mendele@lists.yale.edu
Address for the list commands: listproc@lists.yale.edu

Mendele on the Web:

http://mendele.commons.yale.edu
http://metalab.unc.edu/yiddish/mendele.html



