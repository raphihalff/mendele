Mendele: Yiddish literature and language
______________________________________________________
Contents of Vol. 08.116
January 24, 1999

                       Ikhil Shraybman
                           Part II

1) Sheyne, firekekhdike knep (Ikhil Shraybman)

1)----------------------------------------------------
Date: Sun, 10 Jan 1999 22:26:19 -0500
From: Serge Mitelman <simitelman@pol.net> 
Subject: Sheyne, firekekhdike knep

[Zeyer tipishe farn bal-mekhaber a dertseylung: farn stil funem rov minyen
verov binyen noveles zayne iz kharakteristish a geshmelts fun yetst un amol,
ayngeshprenklte do un dort reministsentsyes un psevdoreministsentsyes, ober
- loyt bagrifn fun hayntikn, elter gevorenem dertseyler. Die derinerungen
zenen beshafe batsirt mit doremdike lokalizmen, tagn, velkhe s'hot Vergelis,
tsum badoyern, zaynertsayt gor vatronish oysredaktirt. Khaim Beyder dermont,
az afile aza kosherer Shraybmans a variant vi "kernetse", onshtot
"krenetse", iz nit derlozt gevorn tsum druk, ver shmuest shoyn fun ekhte
dialektizmen!                                            -Shaya Mitelman]



                    SHEYNE, FIREKEKHDIKE KNEP

                                                  Olges likhtikn ondenk

Mir hobn zikh gekrigt in shtub mit undzer zundl iber a narishkayt. Ir't
lakhn. Iber knep. 

Tsi muzn di knep af a bokherish osyendik paltokhl, vos kh'hob norvos
opgenumen fun der shnayder-atelye, zayn geveynlekhe, kaylekhdike knep,
oder nit geveynlekhe, kloymersht moderne, vi dos zundl vil, -
firekekhdike. 

Ikh un mayn vayb hobn beyde getaynet, az knep af a bokherish osyendik
paltokhl darfn zayn, vi knep zaynen fun zint di velt shteyt: normale,
kaylekhdike knep. Er, dos zundl undzers, hot gor keyn sakh nit getaynet.
Er hot a kuk geton af undz mit a gants ruikn kuk, shtark zikher, aponem,
in zayn gerekhtikayt, dakht zikh, afile mit a gneyvish shmeykhele ergets
arum fuftsnyorikn nezl zaynem, un kaltblutik gefregt:

- Vu shteyt es geshribn, vu? Kh'meyn, dos-o, vos ir taynet, az knep darfn
eybik zayn kaylekhdik?

-Vu se shteyt geshribn, vel ir dir zogn a tsveyt mol. Dervayl, zog ikh,
zolstu folgn, vos me heyst dir?

- Her, her. Zog im, vu se shteyt geshribn, - hot dos vayb mayns gefayert,
- vest aroysgeyn in gas, vet dir di gas zogn. M'et dikh bavarfn mit
shteyner.

- Di gas iz den azoy shlekht tsu mir, vi tate-mame? - hot dos zundl
undzers gemakht an eydeln gang, a kvech geton af a bazunder min diner
strune.

Der mames harts iz take bald veykher gevorn: 

- Aderabe, gib tsu farshteyn, lomir hern, vos plutsem darfn knep zayn mit
a vinenkosh, lengekhdik, firekekhdik, vi ba keynem nit?

- Zey darfn zayn sheyn, mame. Sheyn! Sheyn!

- A sheyne min sheynkayt! S'mazl af mayne sonim!

- In menchn darf altsding zayn sheyn, mame! - hot er a nem geton far an
eydes Chekhovn, der ganev.

Di mame hot zikh ober nit gelozt:

- Sha, farvos zhe hostu es nit gezogt dem shnayder? Farvos hot er dir
opgegebn di palto mit poshete, kaylekhdike knep? Ver veyst nokh, dakht
zikh, beser, vos sheyn iz, vi er?

- Zol ikh zikh mitn shnayder oykh geven krign? Az ir, tate-mame, farshteyt
nit, zol a fremder shnayder farshteyn?

- Du eyner farshteyst merer fun der gorer velt. Nu, nu, farshtey,
farshtey.

 Der mames veykherer ton un mayn anshvign vern af a por reges hobn dem
zundl undzern untergegebn kurazh. In eyn oygnblik hot er geton a khap a
razir-meserl un gegebn a khik op di kaylekhdike knep fun der palto, az
s'hot azh gerisn bam hartsn. Er hot zey nokh gekent opkhikn ineynem mit
shtiker shtof oykh. Avekhargenen a naye palto. Un az aza sakonesdike
operatsye iz azoy-o durkh besholem, darf men shoyn bikhlal shteyn ba der
zayt un shvaygn, trakhtn - a dank derfar. Zayn tsufridn, vos m'hot nokh
dertsu a shtikl glik oykh.

Hakitser, er hot aroysgekhapt fun a shuflodl a nodl, a kletsl fodem,
oysgeviklt funem papirl di dray lange modne knep, vos er hot spetsyel
bashtelt in shtot ba a spetsyeln mayster; gor geshikt, mit eyn oyg an ofns
un mit eyn oyg a farmakhts, arayngesilyet in der nodl dem fodem;
balmelokhish a drey geton dem ek tsvishn tsvey finger, un s'iz in eyn rege
gevorn a knipl; un er hot zikh genumen neyen. Gey veys, az er ken gor
hilkhes shnayderay oykh, der takhshit.

- Shteyt nit un lebt nit iber! - hot er a zog geton. - Ot vet ir umistn
zen, vi mit a kleynikayt, mit a por frishe linyes, bakumt der malbesh an
ander oyszen. Er hert uf zayn banal, tsugegesn, alt. Vert shener,
estetisher.
 
Her-her loshn!

Di mame hot er bald gevunen. Zi iz  geshtanen un gekukt, vi er dreyt arum
gikh-gikh arum knop dem fodem, tut im dernokh flink a bays op shnayderish
mit di tseyn, un zi hot mamesh ongekvelt. Kh'volt geshvoyrn, az s'hobn
zikh ir afile a shtel geton far nakhes trern in di oygn.

-Mir zol zayn far zayne tayere finger! - hot zi mikh getoret. - Ze nor, vi
er makht es... mit a fisele. 

Ikh bin geshtanen, un s'hot in mir gekokht. Azoy iz er dayke an ernster
yungach, undzer zundl. Leyent a sakh, lernt zikh gut. Di muzik-shul iz a
shvere shul. Me darf, khuts ale zibetsn limudim, shteyn ersht un horeven
tog ba tog inderheym a fir-finef sho mitn fidl. Un er horevet. Shteyt un
horevet. Di lerer lekn fun im di finger, zogn, az er iz a keyle. Menchn
zaynen undz mekane. Alts iz gut. Nor vos heyst epes firekekhdike knep?

Kh'hob gekhapt a kuk, vi er dreyt zikh shoyn lebn shpigl un mest af zikh
dos paltokhl. Farshpilyet es, tseshpilyet es, tut a tsi a pole aher, tut a
tsi a pole ahin, farbindt dem gartl mit a knup fun fornt, tut a pruv
ingantsn onem gartl. S'past im befeyresh dos paltokhl gezunt an ayzn. Di
dozike lange knep, ze ikh, zaynen gor nit mies, take gants sheyn. Nor vos
heyst epes nokhgebn, lozn oysfirn, baleven? Vos heyst epes plutsem
meshugene knep?

Khuts dem, vos veln menchn zogn? Ufgevaksn a pustepasnik, a leydiker
kabak. Un inderemesn: vuhin kon es take firn? S'heybt zikh on mit
kleynikaytn, mit lange knep, mit shmole heyzlekh, mit der ruekh veyst vos,
un s'endikt zikh mit gornit, mit gornit-shebegornit. 

Vi port zikh ernstkayt, fidl-shpiln, klasishe muzik, fuges, adazhyes,
etyudn, Bakh, Vivaldi, Bethoven, Mendelson - mit tsatskes, mit vint in
feld, mit puste fantazyes!

Der kas iz in mir gevaksn, vi epes kholile a mesukn geshvilekhts. S'hot
mikh gegebn a trog tsu tsum zundl, vi epes a nit-guter:

-Shoyn, - zog ikh, - zolstu aher gebn di palto! Kh'hob mistame gehat yenem
oyszen. Makhmes dos zundl undzers hot zikh ibergebitn afn ponem. Di shpits
noz zayne iz gevorn vays, vi a kraydl, di lipn farblovt, der shtern
farkneycht.

- Vos iz geshen? - hot er a freg geton mit aza khidesh, glyaykh vi er
veyst nit, vos s'iz do geshen. - Na. Shray nit. T'hostu di palto.

- Un shoyn zolstu a nem ton dos razir-meserl in der hant, herst?!
 
- T'iz dos razir-meserl. Vosi den?

Dos vayb mayns hot gezen, vi es halt mit mir, un hot zikh arayngeshtelt
tsvishn undz indermitn. Zi iz shoyn ingantsn geven af zayn zayt:

- Her di groyse problem: di erd iz kaylekhdik, tsi di erd iz firekekhdik.

- Gib im unter, gib im unter khekh.

Un tsum zundl hob ikh shoyn a makh geton mit a por tener nideriker:

- Nem, - zog ikh, - un shnayd shoyn tsurik op di knep. Shoyn, zay moykhl.
In der-o rege!

Kukt er mikh on un shoklt mitn kop af neyn:

- Ne, azoy-o gring shnaydt men op knep? Vilst, ikh zol kalye makhn a naye
palto?

- Haklal, - zog ikh - vel ikh zey aleyn opshnaydn!

Makht er:

- Kh'ken dokh dikh, tate... Vest zey aleyn opshnaydn un vest zey dernokh
aleyn tsurik tsuneyen.

Di mame shmeykhlt, un er, dos zundl undzers, tut zikh a dermon, az in a
fertl sho arum hot er haynt in shul orkester, tut er a tsi aruf af zikh
dos alte kleyn gevorene paltokhl zayns, tut a khap dem fidl in der hant un
tut tsu mir a makh ba der tir shoyn:

- Tate, meyle in fidl-shpiln farshteystu nit, ober aza-o kleyne zakh
vilstu oykh nit farshteyn! 

- Her-her loshn fun a takhshit!

Un er iz avek. Emes, keyn klap hinter zikh mit der tir hot er nit geton.
Nokh a dank derfar!

Kh'bin geblibn shteyn in der mit shtub mit der palto af di hent, geshtanen
a rege a tsemishter, un gefilt, vi der kas heybt in mir bislekhvayz on
opgeyn. Kh'veys, efsher iz er gor nit azoy nit gerekht, der khevreman?
S'iz take efsher, ershtns, aza-o kleyne zakh, un tsveytns, efsher vil ikh
es take poshet nit farshteyn, ha? Nor fundestvegn hob ikh ongeton di
briln, avekgezetst zikh af a benkl, tseleygt do palto af beyde kni mayne
un biz epes-vos pavolinke tsurik opgeshnitn di tayere knep.

Dos vayb mayns hot ober oykh nit geshvign:

- An umglik a groyser: dos kind vil hobn a bisl fargenign. Er horevet
karg? Shteyt uf zeks fartog. Ot iz er avek in shkole biz a sho in der
nakht. A goldn kind... Azoy-o gring, meynstu, kumen im on di finefn?

- Zol men im far finefn baleven, ha?

- Iber narishkaytn makhstu on gvaldn. Un zumer, az er hot gevolt forn af
der tselina, hostu im nit gelozt.

- Ikh hob im nit gelozt? Du host im nit gelozt!

- Ikh hob im nit gelozt? M'hot im shoyn grade poshet fun der shkole nit
gelozt.

- Vos zhe zogstu, az ikh?

- Kh'zog er iz a goldn kind.

- Vayl azoy, darf men im, heyst es, kalye makhn?

- Keyn guts shat nit un keyn shlekhts helft nit!

- Hayd, haklal. Du neyst tsurik tsu di kaylekhdike knep, tsi ikh ney zey
tsu?

- Ney, ney du. Tu du op dos groyse shtikl arbet. 

Dos vayb mayns hot zikh avekgezetst an ongeblozene bam tish iber a bikhl,
un ikh, akshn, hob genumen di kaylekhdike knep, vos dos zundl undzers hot
eyns-tsvey opgekhikt un zey pamelekh ongehoybn tsurik tsuneyen tsum
paltokhl. Af der neshome iz mir geven gut ongezolyet. Mid fun der doziker
gantser geshikhte bin ikh oykh nit geven. Kh'bin gezesn mitn paltokhl af
di kni, geneyt di knep, un far di oygn iz mir di gantse tsayt geshatanen
dos zundl undzers. Ot, norvos, mitn paltokhl kegn shpigl , ot,
nekhtn-eyernekhtn, mitn fidl bam aksl, ot, a por yor tsurik, in a royt
pionerish tikhl. Ot her ikh im lakhn, ot her ikh im veynen. Ot shlitl ikh
im in a shlitele, ot zits ikh lebn zayn betl un mest im op di hits. Ot
ligt er un gugert in vigl, ot shokl ikh im af di hent un brumke im tsu a
lidl... Di nodl hot mir alemol tseshtokhn di finger. Toyznter gedanken
hobn zikh ongehoybn dreyen arum mir, flien arum mir, pachn, vi feygelekh
mit di fligelekh. Chiriken un zingen. Un plutsem hobn zey ongehoybn flien,
di gedanken, vayt-vayt, zaynen gefloygn iber shtet, iber yorn. Far di
oygn, afn ort fun undzer zundele, hob ikh plutsem derzen zikh aleyn. Oykh
aza-o fertsn-fuftsnyorik zundl, vi er. Eyn feygele iz tsugefloygn tsu a
kleyn niderik shtibl, ongehoybn drapen mit di fislekh a kleyn krum
fentsterl. Arum un arum iz fintster-khoyshekh.

S'iz shoyn efsher tsvey tsi dray banakht. Der mume Dvoyres kleyn
keler-shtibl. Di krume, niderike fentster ire. Akurat azoy hot demlt dos
bokherl in yenem banakht gedrapet mit di finger der mume Dvoyres a shaybl.

- Ver iz dort?

- Efnt, mume Dvoyre. Ikh bin es. Kh'bin gekumen nokhn chemodanchik!

- Vos far a chemodanchik?

- Der tate hot mikh geshikt. Mayn chemodanchik. Er hot im haynt fartrogn
tsun aykh.

- Kh'veys nit fun keyn shum chemodanchikes!

- A simen, er hot aykh dertseylt di historye mit der kosovorotke. Mitn
zeydn.

- Ay, sholtik, sholtik. Gey tsu tsu der tir, t'efn ikh dir uf!


Der tate iz gantse teg umgegan un geziftst. Banakht flegt er lign afn
geleger un krekhtsn. Krekhtsn mit a geshrey, mit a gvald. Vi er volt
gelegn af tsvekes, vi me volt im eyn eyver nit gelozt keyn gantsn.

Di mame iz a shtik vinter geven shlaf. Arum peysekh-tsayt iz zi
aropgekrokhn funem bet an oysgebleykhte un ayngeshrumpene, umgegan in
shtub, onhaltndik zikh bam tish, ba di sofkes - der kop zol zikh ir nit
fardreyen; geshtupt dem nayem shvesterl a dare leydike brust in maylekhl
mit kas un rugze, glyaykh vi dos naye shvesterl volt geven shuldik in
gantsn umglik.

Un efsher iz take dos naye shvesterl yo a bisl shuldik, ha?

Biz itster zaynen mir geven zeks. Itst zaynen mir shoyn zibn. Mayler in
shtub zaynen, heyst es, gevorn merer, un tsu di mayler in shtub vert vos a
tog vintsiker. Vifl mol kon men aynreydn dem oylem, az haynt iz a tones ba
yidn? Un az me muz azoy oft aynreydn taneysim, farvos zhe brengt men azoy
oft naye mayler af der velt? Un vu vet men ahinton dos kleynvarg, ven
s'vet untervaksn? Silyen tutin afn barg? Nyanchen a negidish benyokhidl?
Ot vert shoyn dem eltstn, dem bkhor, fuftsn yor. Vos vet er zayn un tsu
vos vet er zikh tsushlogn? Oykh shteyn un ziftsn in a leydik kleytl? Un
viazoy plontert men zikh oys fun azoyfil khoyves? Un vu layt men banays af
a zekl papshoy-mel? Un vu dos? Un viazoy yents?

Kh'hob gut gevust, af vos far a tsvekes der tate ligt es azoy yedn banakht
afn geleger. 

Kh'hob ober oykh gevust, az ven kh'vel dem tatn a zog ton, az kh'hob
bashlosn fun der heym avektsuforn, vet er af mir a kuk ton mit a por
troyerike oygn, vet koym hern, a farkhushter, vos ikh red tsun im, un vet
onheybn, vi zayn shteyger iz, ziftsn mit a min khorkhl: 

- Vuhin forn un vos forn? Umetum eyn velt? Kh'heys nit forn!

Di shmuesn hob ikh gefirt mit der mamen, un zi hot genumen af zikh
pavolinke tsutsureydn un ibertsureydn dem tatn.

Di mame hot mir oysgevashn un oysgelatet di tsvey porlekh gret, fun velkhe
kh'bin shoyn hipsh aroysgevaksn; zi hot aroysgeshlept fun dem sofke-kastn
a por hoyzn, a rekl, a varem laybl, vos a klener bruderl mayns hot shoyn,
nebekh, farayorn nokh, ongehoybn trogn; zi hot oysgeluftert in hoyf mayn
vinterdike skurte; zi hot mir oysgeprest di vayse, oysgeneyte, shabesdike
bluzke.

Ikh hob aropgebrakht funem boydem epes a min soldatske kestl mit an ayzern
hentl afn dekl, vos hot shoyn, eyder epes-vos, geshnitn di finger.

Un azoy-o, mit dem-o "chemodanchik" un mit der-o "garderobe" in
chemodanchik, hob ikh gedarft avek ergets in a groyser shtot vern a mench.

Dos kestl iz a por teg geshtanen a tseefnts in droysn. Kh'hob es dernokh
oysgeshpreyt mit papir, dos ershte arayngeleygt di vinterdike skurte, vu
s'iz in a keshene, farshpilyet mit a shpilke, gelegn gantsn draysik ley,
vos di mame hot, oysnutsndik ale zkhus-oves, tsum letstn mol ba emetsn
gelien a gmileskhesed. Af der skurte hob ikh ayngepakevet di iberike
zakhn, arayngeleygt a por bikhlekh, a por heftlekh, arayngeleygt di
metrike, az ikh bin ikh; un az der chemodanchik iz shoyn geshtanen a
fartiker in shtub af a taburetl, farshlosn mit a groysn shlos, vos kh'hob
a mesles geveykt in kerosin, er zol zikh onheybn shlisn. Un der tate hot
zikh alts gemakht nit zeendik, alts geshvign. Hot mir di mame opgebakn
etlekhe frishe papshoyene pletslekh in veg arayn, un ikh bin avek tsu
Leyzer balegole onzogn im, er zol on a maskone fartog mikh oykh kumen
nemen tsu vokzal.

A gantsn afdernakht bin ikh nit geven inderheym, gezegnt zikh in gas mit
di khevre, gezegnt zikh mitn shtetl. Kh'bin aheym gekumen shpet, arum
tsvelef. In der sho shloft men shoyn tomid  ba undz. Dos mol hot nokh
geshaynt in fentster. Di tir iz nokh geven ofn. Der tate hot zikh
umgedreyt in shtub an ayngehoykerter, mitn pidzhak af zikh. Eyn hant
arayngerukt in der anderer, vi s'volt geven a frost. Er iz tsugekumen tsu
mir, ongehoybn dreyen zikh arum mir, raybn zikh di bak, oyshustn zikh, vi
er volt zikh geklibn ontsuheybn epes gor a groysn shmues. Nor ongehoybn
dem shmues hot er funem same sof:

- Sayvisay, herst? Vest sayvisay in ergets nit forn!

- Farvos nit forn? Vos heyst nit forn?

- Vayl... me darf nit forn?

- Vos heyst me darf nit? Farvos darf men nit?

- Vayl azoy! Kh'hob sayvisay fartrogn dem chemodanchik!

- Farvos hostu im fartrogn? Vuhin hostu im fartrogn? Farvos?

Der groyser bokher, vos fort aroys in der velt aleyn fardinen zikh afn
shtikl broyt, arbetn in fabrikn, kliger vern un pruvn efsher aleyn dernokh
di velt kliger makhn, hot zikh tseveynt vi a kheyder-yingl.

Di mame iz aroys funem bet in hoyln hemd "aynemen" mikh un zikh lebn mir
aleyn tsekhlipet. Di kinder hobn zikh ongehoybn ufkhapn, unterpkhiken. Di
mame iz avek aynshtiln zey, aynvign. Ikh hob zikh bald baruikt. In shtub
iz vider gevorn shtil. Der tate iz gezesn lebn mir un geshvign. Mir zaynen
efsher opgezesn azoy ariber a sho. Ikh in an ek sofke - er in an ek sofke.
Er hot mikh nit gefregt, vuhin ikh vil forn, tsu vos ikh vil forn. Ikh hob
im nit gezogt, az dos gantse leydike kleytl zayns mitn gantsn arum-un-arum
shtikt mikh un vargt mikh; az in shtub vet khoch vern veyniker mit an
eser; az  ikh hob in chemodanchik a heftl mit shures, vos gramen zikh; un
az dos iz nokh oykh nit ingantsn - tsu vos toygn di gegramte shures, az di
velt gramt zikh epes nit? Er hot mikh gornit gefregt, un ikh hob im gornit
gezogt. Mir zaynen gezesn un geshvign. Nor ver veyst, efsher hobn mir
azoy-o shvaygndik yo demlt geredt tsvishn zikh? Makhmes plutsem hot zikh
der tate gegebn a heyb uf fun der sofke, geton a tifn khorkhldikn zifts un
a zog geton:

- Nu, meyle, loz zayn azoy. Der chemodanchik iz ba der mume Dvoyren. Gey
un nem im... un for. Zay matsliekh.

- Ba der mume Dvoyren? S'ken shoyn zayn tsvey der zeyger!..

- Vart oys, loyf nit. On a simen vet zi dir im nit gebn. Zog ir, az mir
hobn zikh haynt tseredt mit ir vegn zeydn, olevhasholem. Vegn tatn maynem.
Kh'hob ir dertseylt di historye mit der kosovorotke.

Kh'bin aroys in shtokfintstern droysn un in der fintsternish, eyner aleyn
a gants shtetl, genumen loyfn tsu der mume Dvoyren. Di mume Dvoyre hot dem
tatn ongekert an eygn geshvesterkind, iz  geven dem tatns a feters a
tokhter. Mir hobn zi gerufn "mume Dvoyre", nit vi me ruft amol glat azoy
an eltere yidene "mume", nor vayl mir hobn zi ale shtark lib gehat, undzer
kroyveshaft mit ir keynmol tif nit gevolt oysrekhenen, zi gehaltn far an
eygener mumen. In shtetl hot zi geheysn "Dvoyre di khaznte". Nokhn man irn
Zeydl khazn, vos iz geven barimt in der gantser gegnt, un iz eynmol in a
fremd shtetl, beysn davnen a shabes, avekgefaln bam omed tsvishn di fir
meshoyrerim zayne un tsvishn a fuler shul yidn in taleysim. Der mume
Dvoyren iz ibergeblibn funem man a por groyse sforim mit layvntene
aynbundn, groyse un breyte, vi lamdonishe gemores tsi vi sokhrishe
khezhbn-bikher. Nor inveynik in di dozike sforim zaynen af di shtayfe
knakndike bleter nisht geshtanen nit keyn lamdonishe plugtes un nit keyn
sokhrishe hakhnoses un hoytsoes, nor azelkhe kishefdike pasiklekh un
pintelekh, vos di mume Dvoyre hot ongerufn mit aza soydesdik-zingendikn
nomen - notn. Keyner in gantsn shtetl hot zikh in di dozike pintelekh un
pasiklekh nit oysgekent. Mit a dray-fir yor tsurik, ven ikh bin nor geven
a kleyner un hob nokh gehat a sheyn kelekhl, flegt mir di mume Dvoyre oft
vayzn di dozike sforim. Zi flegt onton di briln, mishn di knakedike
bleter, kukn in zey, vi zi volt gevust, vos zi kukt, un blat nokh blat
dertseyln vegn ir Zeydl khazn vunder iber vunder. Tsum soydesdikn vort
"notn" iz tsugekumen nokh a soydesdik vort "kompozitsyes". Un nokh verter:
"fuges", "trios", 'kvartetn". Nokh di ale soydesdik-zingendike verter
flegn zikh tomid nokhshlepn, vi a min viste farsholtnkayt, "zate gaboim",
vos hobn ir Zeydlen, dem gvaldikn menagn, vos hot gekont vern a shem af
der velt, opgekirtst di yorn, getribn yungerheyt in der erd arayn. Un az
zi flegt di notn-bikher tsurik farmakhn un bahaltn, flegt in oremen shtibl
irn blaybn aza heyzerik-farkhripete shtilkayt, vi nokh an
ibergerisn-veynendik gezang. Di mume Dvoyre iz geven a shvartse yidene,
mit tife shvartse oygn. Zi hot tomid getrogn an opgeblyakevet shvarts
tikhl afn kop, un fun untern tikhl hobn zikh aroysgezen vayse kluge hor.
Bahaltenerheyt, keyner zol nit zen, flegt zi reykhern. Zumer-tsayt flegt
zi zitsn mit di briln af der noz, mit shpizlekh in di hent un oysarbetn
negidestes vareme zokn afn vinter. Zeydl khazn hot zi ibergelozt mit fir
yesoymim. Dray yinglekh un a meydl. Dos meydl, Perl, iz oysgevaksn a
kheynevdik meydl, mit tsvey shvartse, geshmake, kheynevdike tseplekh. (Kon
zayn, az dos flegn mikh azoy di dozike tseplekh oft a tsi ton tsu der mume
Dvoyre.) Di dray yinglekh ober zaynen gevaksn, vi in stoyp arayn, gevaksn
on a tatn. Zey zaynen eyntsikvayz ale dray avek fun der heym on a
zay-gezunt, gevalgert zikh ergets in der fremd, ibergeven altsding in der
velt: prikazchikes in kleytn, kelners in restoranen, tregers ba vokzaln;
un s'zaynen vegn zey umgegan in shtetl nit keyn vazhne klangen. (Kon zayn,
az iber di dozike dray yinglekh hot der tate fartrogn dem chemodanchik
grod tsu der mume Dvoyre.) Gevoynt hot di mume Dvoyre in keler-shtibl
unter a ganek, mit tsvey kleyne tunkele fentsterlekh ba der erd un mit a
sakh hiltserne trep arop, vos hobn zikh geshoklt un geskripet un oysgezen
nit vi keyn shtendike trep, nor vi epes a min tsugeshparter leyter.

Di mume Dvoyre hot mir ufgeefnt un mikh arayngelozt in shtub arayn. Dos
lempl afn tish hot gebrent tinkl, onem kolpekl, mit a fareykhert glezl,
hot shoyn, aponem, azoy gebrent lang. Af a kishn tsvishn shotns hobn zikh
a rir geton Pereles tseplekh. Di mume Dvoyre, in an arufgekhaptn malbesh
af zikh, hot a bisl aroysgetsoygn dos lempl, hot mir gebrakht tsu trogn
dos kestl mayns - dem chemodanchik - un mir tsugerukt a benkl:

- Zits a bisl. Forstu, heyst es, yo? Anit hob ikh den nit gevust, az s'vet
azoy zayn? Vuhin zhe forstu?

- Ikh for... arbetn in fabrikn. Kh'vel zayn a veber.

- Anit hob ikh nit gevust? Kh'ken nit dayn tatn? Kh'bin gelegn un bin nit
geshlofn. Gevart, zolst shoyn kumen a klap ton in fentster. Vos zhe vestu
dort vebn, ha?

- Dos, vos me vebt. Vos ale vebn. Kh'veys nokh aleyn nit, vos kh'l vebn.

- Zits, zits. S'iz shoyn sayvisay bald nokh der nakht. A sheyne zakh. Der
tate iz do gezesn efsher tsvey sho un geredt. Er hot fartrogn tsu mir dem
chemodanchik, un zayn tate, der zeyde, olevhasholem, hot fartrogn tsu mayn
tatn di treyfene bluzke.

- Vos far a treyfene bluzke? A, dem simen?

- Yo, dem simen. S'iz shoyn do in dem a sheyn bisl yorn. Ikh bin nor
demlt, gedenk ikh, geven a meydl, a kind, vi Perele. Der tate dayner iz
nokh oykh geven a gornit, nor er hot shoyn aleyn gehorevet, farfishevet
tutin in di derfer ba pritsim. Iz er aheym gekumen in a far-peysekh un
zikh ufgeneyt ba a modistke a bluzke, a kosovorotke. Farshteyst, afn ort
funem frumen taleskotn - an apikorsishe bluzke, vi di gute khevre hobn
demlt getrogn. Nu-nu, hot im der zeyde dos ershte opgelozt tsvey pech, un
dernokh hot er genumen di bluzke un zi fartrogn tsun undz. 

- Un vos zhe iz gevorn?

- Vos hot gehat tsu vern? Der tate hot dir nit dertseylt? Oder er redt
tsufil, der tate dayner, oder er redt gornit, shvaygt vi a keyver. Vos hot
gehat tsu vern? Di bluzke iz gelegn ba undz bahaltn, biz der zeyde hot a
zog geton dem tatn: "Gey tsu tsum feter Yosl un nem dir op di bluzke!"

- Un s'hot a sakh gedoyert?

- U, u, efsher gantsn mesles! Bald dem andern afdernakht iz er gekumen tsu
loyfn tsun undz in eyn otem, dayn tate. Veykhe hertser!.. S'aza
mishpokhe-feler, aponem. Forstu take shoyn fartog?

- Yo, mume Dvoyre.

- For, zun, zay noyse-kheyn. Un zol dir glikn mer a kapl, vifl di dray
bosyakes mayne. Du host khoch a tatn, vos zogt i neyn, i yo... Heyst es, a
veber, ha? Farmogst aza sheyn shtimele. Kh'hob gemeynt, s'vet fun dir epes
oysvaksn. Mayne zaynen oykh ale menagnim, hobn an oyer, hobn gefil. Nor
vos, ven? S'iz gelegn un gevart af zey aza yerushe, aza oytser. S'veyst
den emetser, vifl harts er hot arayngeleygt ahin, mayn Zeydl? Ver zukht
es? Ver darft es?.. Nu, haklal, lomir zikh gezegenen!..

Di mume Dvoyre hot a vish geton di oygn un zikh mit mir tsekusht. Ikh hob
oysgedreyt dem kop tsu Perelen un a zog geton af a kol:

- Blaybt gezunt!

Kh'hob genumen dem chemodanchik un af di skripendike trep ufgehoybn zikh
aruf, in droysn aroys. Di shvartskayt in droysn hot shoyn ongehoybn groy
vern. Ergets hot men shoyn gehust, getsoyg fun a kernetse vaser. Lebn
undzer shtub hot zikh gedreyt der tate, ongeton in pidzhak, mit der kuchme
afn kop, un a zog geton, az s'iz shoyn bald tog, Leyzer balegole shpant
shoyn, dakht zikh, di ferd.

Dos vayb mayns hot plutsem ongehoybn lakhn. Vos heyst lakhn! Vi zi lakht
es tomid, mitn yungn hoykhn gelekhter irn, vos hert zikh shtendik vayt un
shtark, vi a glok.

- Er hot ober gevust. Er hot ober gezogt. A khokhem fun a kind. Du vest
zey aleyn opshnaydn, tate, un du vest zey aleyn tsurik tsuneyen...

Yo, kMh'bin gezesn in a shuldiklekh-narishlekher poze, gehaltn af di kni
undzer zundls nay paltokhl, vos er hot haynt opgenumen in shnayder-atelye,
un mekhile tsurik tsugeneyt tsu dem zayne, dem zundls, firekekhdike knep.

Olge hot gelakht, un ikh hob a fir geton di oygn iber ale vinkelekh fun
undzer shtub. Kh'hob gornit gezukht. Kh'hob poshet gevolt a kuk ton af
undzer zundls fidl-shtender, vos shteyt zikh azoy heymish ba der zayt mit
a groysn, breytn, tseefntn bukh af zikh. Kh'hob gevolt a kuk ton af ale
iberike bikher mit di knakndike bleter, vos lign af undzer zundls shrenkl
- vos ale vinkelekh in undzer shtub zaynen ful mit zey.

Notn. Geveynlekhe notn, ha? Ne, nit keyn geveynlekhe. Soydesdik-zingendike
kishef-pasiklekh un kishef-pintelekh - un heymishe, eygene. Undzer zundls.
Undzere.

Vos volt, ashteyger, geshen, ven es efnt zikh itster plutsem uf di tir un
es blaybt shteyn af der shvel, mitn shvartsn almonedikn tikhl irn afn kop,
mit di vayse kluge hor ire untern tikhl, di mume Dvoyre?

- A gutn-ovnt, kinder!

- O, a gutn-ovnt, a gut-yor. Kumt arayn, mume Dvoyre!

- Sh-sh-sh... shteyt a bisl! Ver shpilt es dortn? Ay, shpilt er! S'veyst
den emetser, vifl harts er leygt ahin arayn?

Nor dos ker ikh zikh shoyn nit on tsu di knep. Un efsher ker zikh es yo a
bisl on, ha?

A mayse iz nit shayekh tsu fartaychn. Nor ikh, gedenk ikh, hob a kuk geton
tsu mayn vayb un a zog geton:

- Zitsst un lakhst un tust afile nit keyn freg, vos plutsem. Vos plutsem
hob ikh zey opgeshnitn un vos plutsem hob zey tsurik tsugeneyt.

- Vos zhe, ikh ken dikh nit? Frier hitsstu zikh, akshnst zikh, un dernokh
verstu veykh, gut, tsu gut.

- Narele, ikh ney den knep? S'iz den knep?

- Neyn, s'iz helfandn. Neyst helfandn!..

- Ba undz iz dos poshet knep. Un ba im iz dos sheynkayt. Farshteyst?
Sheynkayt!

- Nu, yo. A nays. Er hot dokh es aleyn gezogt.

- Take a kleynikayt, a gornit, a tropndl, nor a tropndl sheynkayt. Un az
er shtelt zikh azoy, der bokher, far sheynkayt, vil nit nokhgebn keyn eyn
tropndl, iz zol er trogn, di knep! Zol men zogn, vos m'et zogn!

- Host zikh ersht koym dermont.

-Kh'bin azoy gezesn un es mir pavolinke arumgeklert.

- Bam neyen, ha? Nit umzist zogt men, az ven shnayders zoln nit zayn keyn
shnayders, voltn zey geven filosofn!

Hakitser, ikh hob bahaltn in shuflodl dos kletsl fodem, di nodl,
tsunoyfgenumen funem pol di shtiklekh bavelekh; mayn vayb hot a khap geton
dos paltokhl af di aksl, a drey geton zikh dermit kegn shpigl; un beyde
ineynem hobn mir, vi mit eyn kol, a zog geton:

- A sheyn paltokhl, vi gold. Zol er es trogn gezunterheyt, un zol er es
tseraysn gezunterheyt!
                     
["Yungvald", baylage tsu "Sovetish heymland", N.10, 1990.
Copyright Ikhil Shraybman. Reprinted with author's permission.
Transliterated by Shaya Mitelman]
______________________________________________________
End of Mendele Vol. 08.116

Address for the postings to Mendele: mendele@lists.yale.edu
Address for the list commands: listproc@lists.yale.edu

Mendele on the Web:

http://mendele.commons.yale.edu
http://metalab.unc.edu/yiddish/mendele.html



